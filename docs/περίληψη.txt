Συνεχής έμμεση αυθεντικοποίηση χρηστών κινητού τηλεφώνου με συνδυασμό των δεδομένων πλοήγησης και συμπεριφοράς
---
Τα έξυπνα κινητά τηλέφωνα (smartphones) έχουν γίνει πλέον αναπόσπαστο κομμάτι της καθημερινότητας και οι πληροφορίες που αποθηκεύονται σε αυτά συνεχώς αυξάνονται. Προκύπτει λοιπόν το ζήτημα της ασφάλειας αυτών των συσκευών, που είναι κρίσιμο για την εξασφάλιση της προστασίας των δεδομένων του ιδιοκτήτη ενός smartphone από κακόβουλους χρήστες. Οι περισσότερες συσκευές πλέον προσφέρουν ένα επίπεδο ασφάλειας χρησιμοποιώντας διάφορους τρόπους αυθεντικοποίησης, που όμως έχουν χαρακτηριστεί ευάλωτοι και έτσι έχει δημιουργηθεί η ανάγκη για την υλοποίηση καινούργιων μεθοδολογιών. Λύση στο πρόβλημα έρχονται να δώσουν τεχνικές συνεχούς – έμμεσης αυθεντικοποίησης, δηλαδή συστήματα που εκτελούνται συνεχώς στο παρασκήνιο της συσκευής, χωρίς να χρειάζονται την εκτέλεση ενεργειών από την πλευρά του χρήστη. Τα συστήματα αυτά συνήθως χρησιμοποιούν διάφορα δεδομένα του κινητού τηλεφώνου ή άλλων συσκευών, μοντελοποιούν την συμπεριφορά του χρήστη και στην συνέχεια παρέχουν ένα μοναδικό ή συμπληρωματικό επίπεδο ασφαλείας, που εξετάζει αν η συμπεριφορά του χρήστη συμβαδίζει με αυτή του ιδιοκτήτη. Στη συγκεκριμένη εργασία, το σύστημα βασίζει τη λειτουργία του σε δεδομένα αισθητήρων που είναι ήδη εγκατεστημένοι στα περισσότερα smartphones, όπως το επιταχυνσιόμετρο, το γυροσκόπιο και η οθόνη αφής. Η συμπεριφορά του ιδιοκτήτη μοντελοποιείται με αυτά τα δεδομένα μέσω της χρήσης μοντέλων μηχανικής μάθησης που, στη συνέχεια, μπορούν να πάρουν κατάλληλες αποφάσεις. Αυτό που κάνει το εν λόγω σύστημα να ξεχωρίζει είναι η χρήση ενός συνόλου μοντέλων μηχανών διανυσμάτων υποστήριξης μίας κλάσης (One Class Support Vector Machines), με ένα εύρος τιμών για τις παραμέτρους, για κάθε τύπο δεδομένων, που παράγει την πιθανότητα μια συμπεριφορά να συμβαδίζει με αυτή του ιδιοκτήτη και στην συνέχεια καλεί ένα σύστημα εμπιστοσύνης να αποφασίσει αν θα πραγματοποιηθεί το κλείδωμα της συσκευής. Όπως αποδεικνύεται, ένα τέτοιο σύστημα είναι εύκολα υλοποιήσιμο, μπορεί να προσαρμόζεται στον τύπο δεδομένων που είναι διαθέσιμος κάθε στιγμή και έτσι μπορεί να επιφέρει σημαντικές βελτιώσεις στην αυθεντικοποίηση του χρήστη με έναν συνεχή αλλά και μη παρεμβατικό τρόπο.